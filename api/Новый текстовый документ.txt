Яхин Рөстәм Мөхәммәтхазеевич 1921 елның 16 августында Казанда хезмәткәр гаиләсендә туа. Музыка белән унөч яшеннән шөгыльләнә башлый, ул Казан шәһәренең 2 нче гомуми белем бирү мәктәбенең 5 нче сыйныф укучысы була. Кыскача вакыт эчендә укытучы А.В. Чернышева сыйныфы буенча Казанның 1 нче балалар музыка мәктәбен тәмамлый.
Педагогларның киңәше һәм матди ярдәме белән Мәскәүгә китә, анда Мәскәү консерваториясе каршындагы музыка училищесына кабул ителә, әмма башланган Ватан сугышы укуын туктата.
Авыру сәбәпле Казанга кайта, анда күпмедер вакыт Татар радиокомитетында пианист-концертмейстер булып эшли. Профессор Г.И. Литинский (Мәскәү музыка училищесында укыганда ук), Н.Г. Җиһанов (1941 елда Казанда) белән танышу, алар җитәкчелегендәге беренче дәресләр, аның композиторлык язмышын билгели.
1942 елның августында Совет Армиясе сафларына алына. Сугыш вакытында берничә җыр яза, аларны Совет Армиясе ансамбле башкара, Совет Армиясе ансамбленда Рөстәм Яхин күпмедер вакыт пианист-аккомпаниатор булып хезмәт итә.
1945 елда армиядән демобилизацияләнгәннән соң Мәскәү консерваториясендәге композиторлык факультетынакерә.
Консерваторияне тәмамлагач, Казан консерваториясенә җибәрелә, анда композиция һәм камер ансамбле укыта. 1952 елда сәламәтлеге буенча консерваториядә эшен калдыра.
Бөтен эшчәнлеге дәвамында композитор һәм пианист буларак гастрольләргә концертлар белән күп тапкырлар чыга һәм Советлар Союзы шәһәрләрендә үз әсәрләрен башкара.
Рөстәм Яхин 400 дән артык җыр һәм романс язган (фортепиано, скрипка һәм виолончель өчен әсәрләр).
21 җыр һәм романслар җыентыгы, инструменталь музыка, фортепиано концерты клавиры басылып чыга. Бөтенсоюз һәм Татар радиосы фондларында композитор әсәрләренең язмалары бар (300дән артык язма).
1993 елда Татарстан Республикасының Дәүләт гимны раслана, аның авторы – Рөстәм Яхин.
1993 елның 23 ноябрендә, 73 яшендә, күренекле татар композиторының гомере өзелә. Композитор Казан шәһәренең Яңа Татар зиратында җирләнгән.
